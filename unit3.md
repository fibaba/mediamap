# החדשות באינטרנט
**כתיבה ועריכה מדעית:** בר פישמן [(barfi@post.bgu.ac.il)](mailto:barfi@post.bgu.ac.il)

# תקציר
העיתונות המקוונת נמצאת בין הגשמת חלום הטכנולוגיה לבין האיומים על הישרדותה: אלגוריתמים מציעים דרכים חדשות לספר סיפורים, אך במקביל הם מכרסמים בערך העיתונאי המסורתי. בשיעור הזה נקרא את מפת התקשורת המשתנה - החל מפרדוקס החדשנות באתרי החדשות, דרך מודלי ההכנסה החדשים, עלייתה של העיתונות האזרחית, וכלה במצב בו אתרי החדשות הפכו למכונות קליקים.

# רקע

## ארבעה רגעי מפתח בהיסטוריה של החדשות בדיגיטל

ארבעה רגעי מפתח בהיסטוריה של החדשות בדיגיטל משקפים את האופן שבו העיתונות השתנתה עם המעבר לזירה המקוונת.    

### 29/04/1996 • הוול סטריט ג׳ורנל מפעיל לראשונה חומת תשלום (paywall)

ב-29 באפריל 1996 הפך הוול סטריט ג׳ורנל לעיתון הראשון שהפעיל חומת תשלום, מהלך שסימן שינוי משמעותי במודל הכלכלי של החדשות באינטרנט והעלה לדיון את השאלה האם תוכן עיתונאי צריך להיות נגיש בחינם או בתשלום.

### 01/02/2003 • הדיווח המוטעה של ynet על שובו בשלום של אילן רמון

ב-1 בפברואר 2003 התרחש אחד מכשלי הדיווח הבולטים בעידן הדיגיטלי, כאשר אתר ynet פרסם בטעות כי אילן רמון שב בשלום ממשימת החלל, בעוד שמעבורת קולומביה התפרקה עם חזרתה לאטמוספירה.

### 20/12/2012 • סיפור זוכה פרס פוליצר של הניו יורק טיימס על מפולת שלגים 10 חודשים קודם – 3 הרוגים ופצוע אחד

ב-20 בדצמבר 2012 פרסם הניו יורק טיימס תחקיר מעמיק על מפולת שלגים קטלנית שאירעה עשרה חודשים קודם לכן, בה נהרגו שלושה בני אדם ונפצע גולש נוסף. הכתבה, שזכתה בפרס פוליצר, שילבה נרטיב עיתונאי עם כלים דיגיטליים חדשניים, וקבעה סטנדרט חדש לסיפורים מולטימודליים ואימרסיביים. המקרה הדגים את הסיכון שבמהירות הדיווח בדיגיטל על חשבון בדיקת העובדות.

### 24/03/2014 • דו״ח החדשנות של הניו יורק טיימס ובו הביטוי המהפכני Digital First

ב-24 במרץ 2014 פרסם הניו יורק טיימס את דו״ח החדשנות שלו, בו הופיע המונח המהפכני Digital First. הדו״ח הצביע על הצורך בהתאמה מלאה של גופי תקשורת לעידן הדיגיטלי, תוך העדפת הפלטפורמות המקוונות על פני הפרינט. כל אחד מהרגעים הללו מתאר נקודת מפנה בעיתונות הדיגיטלית, בין אם במודל הכלכלי, בדיוק הדיווח, בשימוש בטכנולוגיות חדשות או בגישה האסטרטגית של כלי התקשורת.  

## האבולוציה של החדשות באינטרנט: סדרה של מהפכות

החדשות באינטרנט עברו מהפכות משמעותיות, כאשר כל תקופה מאופיינת במעבר טכנולוגי ושינוי בגישות ליצירת והפצת תוכן. השינויים בתעשיית המדיה והשינויים באסטרטגיות התוכן קשורים זה בזה: כל מהפכה טכנולוגית טומנת בחובה התאמות חדשות בדרכים בהן התוכן נוצר, מופץ ונצרך. המעבר ממדיה מסורתית לדיגיטל, מהפצת תוכן ממוקדת לאתר האינטרנט לתוכן מבוזר ומונחה אלגוריתמים, מעיד על כך שהמדיה הדיגיטלית היא שדה מתפתח ולא פחות מאשר גם מרחב אסטרטגי בו ארגונים ויוצרים מתמודדים עם השלכות והשפעות כלכליות, פוליטיות ותרבותיות.

### העידן ההשתתפותי (שנות ה-90 עד ראשית ה-2000)

- תקופה אופטימיסטית, רבים סוברים כי מדובר בכיכר השוק החדשה; עיתונות האזרחים ההשתתפותית עולה לראשונה.
- התוכן הועבר לרשת בשיטת Shovelware, בהצגת הידיעות והפריטים מהמהדורה המודפסת כפי שהן באינטרנט, ללא כל התאמה נוספת, תוך ניצול ראשוני של יתרונות המדיום.

### עידן המעבר (2000 עד 2010)

- ארגוני מדיה התאימו את עצמם לדיגיטל באמצעות גישות כמו Online First ו-Mobile First שהתמקדו בפרסום תוכן מותאם לפלטפורמות דיגיטליות ומובייל.
- עם עליית עידן הפלטפורמות, ענקיות כמו גוגל ופייסבוק שינו את האופן שבו תוכן מופץ ונצרך.
- כלי ניתוח נתונים והפצה מבוזרת הפכו לעקרונות חיוניים להצלחה, כאשר תכנים מסוימים אף נועדו להופיע ישירות ברשתות החברתיות.

### עידן המעבר (2000 עד 2010) ועידן הפלטפורמות (2010 עד 2020)

- ארגוני מדיה התאימו את עצמם לדיגיטל באמצעות גישות כמו Online First ו-Mobile First שהתמקדו בפרסום תוכן מותאם לפלטפורמות דיגיטליות ומובייל.
- עם עליית עידן הפלטפורמות, ענקיות כמו גוגל ופייסבוק שינו את האופן שבו תוכן מופץ ונצרך.
- כלי ניתוח נתונים והפצה מבוזרת הפכו לעקרונות חיוניים להצלחה, כאשר תכנים מסוימים אף נועדו להופיע ישירות ברשתות החברתיות.

### העידן הפופוליסטי (מ-2020)

- העידן הפופוליסטי התאפיין בפוליטיזציה של המידע, שימוש באלגוריתמים לקידום תכנים מפלגים, והגברת הוויזואליזציה והאודיו כדרכים להגביר מעורבות רגשית והשפעה.

    
# מבוא

## החדשות המקוונות בשורה של צמתים

**מדיום בן שלושה עשורים על פרשת דרכים**

![בתמונה: הדמיה של הצמתים השונים בפניהם עומדות החדשות המקוונות.](%D7%94%D7%97%D7%93%D7%A9%D7%95%D7%AA%20%D7%91%D7%90%D7%99%D7%A0%D7%98%D7%A8%D7%A0%D7%98/image.png)

בעבר, אך ורק העיתונאים שלטו בנרטיב החדשותי והיו מופקדים על אופן ההגשה, החל מההיבטים החזותיים וכלה בבחירת המילים. עם כניסת האלגוריתמים לזירה, הפכו הקוראים לבעלי השפעה גדולה יותר על התוכן, והעיתונות החלה להסתמך על ניתוח נתונים ושיפוט המידע בהתאם לביצועי הכתבות. המודל הכלכלי השתנה ממימון מסורתי של פרסומות למודל מאוזן יותר בין הכנסות מפרסום להכנסות ממנויים, כאשר חלק מהתוכן מוגש בחינם והשאר בתשלום.  בנוסף, הצריכה הדיגיטלית השתנתה משמעותית וכעת היא מנגישה מידע, ידע ותחקירים נושאיים, עם דגש על מעורבות הקוראים. הדו-שיח בין החדשות לקהל הפך למשמעותי יותר, כאשר ניתוח הנתונים משפיע על האופן שבו סיפורים מוצגים ומקודמים.  

## פרדוקס החדשנות באתרי החדשות

### ההתנגשות שבין שמרנות לבין חדשנות בתוכן החדשותי

**שמרנות** מתאפיינת בתוכן שלרוב הוא קצר, לא מתעדכן תדיר, ומורכב מטקסטים, צילומים ומעט וידאו. תוכן זה מבוסס על פורמטים ותבניות מוכרות, שנמצאו יעילים לאורך זמן, ונשארים חלק מרכזי מהחדשות.

**חדשנות** מתבטאת בשפע של אפשרויות חדשות לעיצוב והגשה של תוכן חדשותי, לרבות דרכים חדשות לספר סיפור, עדכונים מהירים, מולטימדיה מתקדמת (וידאו, אינפוגרפיקה, דאטה, ויזואליזציות, מציאות מדומה ועוד). חידושים אלו מאפשרים גיוון ושיפור בחוויית הצריכה של המשתמשים.

**מדוע למרות שפע האפשרויות החדשות אנו עדיין חשופים לתוכן שמרני יחסית?**

הומפרכט ואסר (Humprecht & Esser, 2018) טוענים במאמרם כי רק שליש מהאתרים מיישמים באופן מלא את שלוש ההבטחות של החדשנות: הגדלת שקיפות, הגדלת ההבנה בקרב הציבור והגברת הדיון הציבורי באמצעות פורומים וקהילות. המשמעות היא שרוב האתרים נותרו שמרניים.

הסיבות לכך כוללות שיקולי מסחר ויקרות הפיתוח, כמו גם חוסר במערכות תמיכה מתקדמות. גם קוצר ראייה ומגבלות תקציב משפיעים על הנטייה לשמרנות. כמו כן, ישנם חסמים טכניים (כגון דפוסי צריכה רוטיניים וכניסה ארוכה לתוכן חדש) ואוריינטציה תעשייתית שמעדיפה לשמר פורמטים מוכרים, לצד קשיים בשבירת הרגלי הצריכה הישנים של הקהל.

חרף הפוטנציאל הרחב של חדשנות טכנולוגית ועיצובית בחדשות, אנו עדים לשמרנות בשל מגבלות כלכליות, טכניות, ותרבותיות. השינוי הדרגתי וטעון במאמצים כדי להביא לאיזון חדש בין שמרנות לחדשנות, שיאפשר לספק תוכן עשיר, מגוון, ומעורב יותר לצרכנים.

## חדשנות בעיתונות: סוגים, מגמות וטכנולוגיות

החדשנות בעיתונות מתבטאת בסוגים חדשים של עיתונאות, מגמות מתפתחות וטכנולוגיות פורצות דרך, אשר משפיעות על הדרך בה אנו צורכים ומפיצים מידע.   

### סוגים חדשים של עיתונות

- **עיתונות אזרחים**
    
    כל אדם יכול לשמש כעיתונאי ולספק תכנים חדשותיים מהשטח.
    
- **עיתונות דאטה**
    
    מתמקדת בניתוח נתונים על מנת להציג מידע באופן ברור וממוקד.
    
- **עיתונות מולטימדיה**
    
    משלבת תמונות, וידאו וצלילים כדי להעשיר את החוויה החדשותית. 
    
- **עיתונות קוד פתוח**
    
    עיתונות קוד פתוח מאפשרת גישה חופשית לתוכן ולעיתים גם לשיטות עבודה או כלים טכנולוגיים ובכך היא מקדמת שקיפות ושיתוף פעולה.
    
- **עיתונות איטית**
    
    עיתונות איטית שואפת להעמיק בניתוח ובדיקת פרטים לעומת עיתונות מהירה.
    
- **עיתונות פתרונות**
    
    מציעה דרכים מעשיות לפתרון בעיות בתחומים שונים. 
    
- **פודקאסטים**
    
    הפופולריות של הפודקאסטים נסקה בשנים האחרונות ואפשרה לצרכנים להאזין לחדשות ותכנים בצורה גמישה ונגישה.
    

### מגמות חדשות

- **פרסום פרוגרמטי**
    
    בפרסום הפרוגרמטי מודעות מותאמות אישית מופיעות על סמך נתוני המשתמשים.
    
- **בדיקת עובדות**
    
    תחום בדיקת העובדות מזכה את העיתונאים בתפקיד חשוב בהבטחת אמינות המידע.
    
- **לידתה המחודשת של עיתונות התחקיר**
    
    לידתה המחודשת של עיתונות התחקיר תורמת לידיעות על אודות נושאים שעד כה לא היו נחשפים.
    
- היפרלינקים
    
    השימוש בהיפרלינקים מאפשר קישור למידע נוסף באופן שמעשיר את החוויה הוויזואלית והמידעית. 
    
- **גיבורות חדשות בחדר החדשות**
    
    הגיבורות החדשות בחדרי החדשות כוללות אנשי מקצוע חדשים כמו מתכנתות ומנתחות נתונים, המובילות את המהפכה הטכנולוגית בעיתונות. 
    
- **פרסונליזציה**
    
    מגמת הפרסונליזציה, שמשמעה התאמה אישית של תוכן למשתמש, הופכת את חוויית הצריכה לייחודית יותר וממוקדת.
    

### טכנולוגיות חדשות

- **עיתונות 360**
    
    מצלמות 360 מאפשרות צריכת חדשות בסביבה תלת-ממדית.
    
- **עיתונות AR ו-VR**
    
    סוגי עיתונות אלה מעשירים את התוכן ומביאות את הקוראים קרוב יותר לאירועים.
    
- **רחפנים**
    
    השימוש ברחפנים לתיעוד בשטח מאפשר לעיתונאים גישה למקומות שהיו קשים או מורכבים לגישה.
    
- **בינה מלאכותית**
    
    השימוש בבינה מלאכותית (AI) מאפשר אוטומציה של תהליכים כמו ניתוח נתונים, יצירת תוכן ובדיקת עובדות.
    

# תמורות ואתגרים

### לידתו המחודשת של התחקיר העיתונאי

עיתונות התחקיר חוותה לידת מחודשת בעידן הדיגיטלי עם הקמת האיגוד הבינלאומי של כתבי התחקיר (ICIJ) שמחבר עיתונאים ברחבי העולם לשיתוף פעולה בפרויקטי תחקיר חובקי עולם. דוגמה מובהקת לכך היא חשיפת מסמכי פנמה ב-2016 שחשפה פרשות פיננסיות בינלאומיות (ראו הרחבה בהמשך). כיום, תחקירים נערכים לעתים בצוותים גדולים בכלי התקשורת או באמצעות מודל התחקיר המסובסד של פרופובליקה, המפיק תחקירים מתרומות פרטיות ומשתף פעולה עם כלי תקשורת מרכזיים במטרה לפרסמם. בנוסף, הפרסונליזציה והלוקליזציה של נתונים מאפשרות להתאים את התוכן לקהלים שונים באופן ממוקד ורלוונטי.

  

**הארגון הבינלאומי של כתבי התחקיר (ICIJ)**

נוסד ב-1997. מדובר בארגון ללא מטרות רווח הפועל ביותר מ-100 מדינות. האיגוד מתמקד בשחיתות, פשיעה כלכלית וזכויות אדם, ודוגל בשיתוף פעולה בין עיתונאים, כתבים ומדליפים ברחבי העולם. האיגוד מקדם שימוש בטכנולוגיות מתקדמות לניתוח מסמכים ומידע, ומסייע בחשיפת פרשיות משמעותיות שהובילו להתפטרות בכירים ולרפורמות כלכליות. הארגון זכה בפרסים רבים והשפעתו ניכרת בשינויים בחקיקה, ולעתים גם בהשפעה על חקירות פליליות.  

### מסמכי פנמה

![בתמונה: הדמיה של סדר-הגודל של חשיפת מסמכי פנמה לעומת חשיפות עיתונאיות אחרות.](%D7%94%D7%97%D7%93%D7%A9%D7%95%D7%AA%20%D7%91%D7%90%D7%99%D7%A0%D7%98%D7%A8%D7%A0%D7%98/image%201.png)

מסמכי פנמה (2016) נחשפו במסגרת תחקיר חסר תקדים שערך האיגוד הבינלאומי של כתבי התחקיר, בו נותחו מעל 11 מיליון מסמכים שהודלפו ממשרד עורכי הדין ״מוסאק פונסקה״. המסמכים חשפו כיצד אנשי עסקים, פוליטיקאים ודמויות ציבוריות ניצלו חברות קש בכדי להלבין כספים ולהימנע מתשלום מיסים. פרסום התחקיר היווה גורם לטלטלה פוליטית וכלכלית ברחבי העולם. בין השאר, ראש ממשלת איסלנד, קארי יוהאנסון, התפטר לאחר שנחשפו קשרים בינו לבין חברות קש. בנוסף, דמויות בולטות כמו וולדימיר פוטין ודיויד קמרון ספגו ביקורת ציבורית קשה בעקבות הגילויים. אלפי עיתונאים ברחבי העולם שיתפו פעולה בעבודת ניתוח המסמכים ובכך הפכו את התחקיר לפרויקט בינלאומי בקנה מידה עצום, בהיותו בעל השפעה רבה על המערכות הפוליטיות והכלכלה הבינלאומית.  

### תחקירי ענק ופרויקטים

תחקירי ענק ופרויקטים עיתונאיים מעמיקים הופכים להיות חלק מרכזי בעיתונאות המודרנית, כשמערכות חדשות גדולות ממשיכות להוביל את התחום. כלי תקשורת כמו הניו יורק טיימס, וושינגטון פוסט, BBC, וול סטריט ג׳ורנל ועוד עושים שימוש במשאבים רבים ובצוותים גדולים במטרה לחשוף סיפורים ופרשות העוסקות בנושאים שונים.

**תחקיר Top Secret America** של הוושינגטון פוסט נחשף ב-2010 וחשף את הממדים העצומים של תעשיית המודיעין והביטחון הלאומי בארה״ב לאחר פיגועי 11 בספטמבר. התחקיר חשף את הצמיחה המהירה של סוכנויות המודיעין הפרטיות ששגשגו כלכלית תוך כדי עבודה עם הממשל הפדרלי והוביל לחשיפת מערכות מתודולוגיות שנחשבו לאכזריות ובלתי מפוקחות. עם 850,000 אנשים מעורבים בתעשיית המודיעין ו-1,271 ארגונים שונים במדינה, התחקיר חשף את היקף הפעולה של עולם המודיעין והביטחון בארצות הברית והביא לכדי שיח עולמי על פרטיות, שקיפות ובקרה.

**הפרויקט 1619** של הניו יורק טיימס החל ב-2019 וחקר את ההיסטוריה של העבדות האפריקאית בארצות הברית והשפעתה על החברה והתרבות האמריקאית עד ימינו. שם הפרויקט מציין את השנה שבה הגיעו העבדים האפריקאיים הראשונים לאמריקה. מטרת הפרויקט הייתה לחשוף את העבר האפל של העבדות ולהציג כיתד העבדות והשפעתה חדרו לכל תחום בחברה האמריקאית, בין היתר לכלכלה, לפוליטיקה ולתרבות. התחקיר כלל כתבות, דעות, ויזואליה ותיעוד היסטורי, והפך לנושא מרכזי בשיח הציבורי בארצות הברית על גזע, דיכוי ותודעה ציבורית. הפרויקט עורר שיח רחב על הצורך להכיר במורשת השעבוד בכדי להבין את מרקמה של החברה האמריקאית כיום. בזאת, הפרויקט הביא לדיונים על תשלום פיצויים וגיבוש מדיניות ציבורית.

### מודל התחקיר המסובסד

מודל התחקיר המסובסד מתווה תהליך סדור בהפסקת תחקירים במימון מתרומות ומקרנות פילנתרופיות. מימון מסוג זה מאפשר לעיתונאים לבצע עבודת תחקיר מעמיקה מבלי שהם נתונים ללחץ מסחרי או מבלי שהם תלויים בהכנסות מפרסום. כך, התחקירים לא נתונים להשפעות חיצוניות מכל סוג. העיתונאים מפתחים ויוצרים תכנים בצורה עצמאית וללא משוא פנים. המודל מעניק לעיתונאים זמן וכלים כדי לעסוק בנושאים חברתיים, פוליטיים וכלכליים חשובים, ומאפשר להם להתמקד בתחקירים ארוכים, מעמיקים ואיכותיים.

**דוגמה**
פרופובליקה, ארגון עיתונאי שממומן מתרומות פילנתרופיות ומתמקד בתחקירים ארוכים שמנתחים נושאים מורכבים כמו אי-שוויון חברתי, פוליטיקה, כלכלה וזכויות אדם. תוצאות התחקירים של פרופובליקה מתפרסמות באתר האינטרנט שלו, ולעיתים גם בשיתוף פעולה עם עיתונים גדולים וכלי תקשורת מרכזיים. כך מתאפשרת חשיפה רחבה של ממצאים וההשפעה על השיח הציבורי והחקיקה מתחזקת.

### פרסום פרוגרמטי

פרסום פרוגרמטי היא שיטה לפרסום דיגיטלי בה המודעות מותאמות באופן אוטומטי לכל משתמש ולקהל היעד המתאים לו ביותר בזמן אמת. תהליך זה מתנהל באמצעות מערכות שמקבלות החלטות בזמן אמת באשר למודעות שיוצגו לכל גולש/ת, ומבוססות על נתונים אודות ההתנהגות ו״טביעת האצבע״ הדיגיטלית של המשתמשות/ים, תחומי העניין והעדפותיהן/ם. כך, מותגים יכולים להגיע בצורה ממוקדת ומדויקת לקהלים רלוונטיים תוך כדי שהם מבצעים שינויים למודעות בזמן אמת להשגת תוצאות יעילות יותר.  

![בתמונה: הדמיה של תהליך הפרסום הפרוגרמטי מקצה לקצה.](%D7%94%D7%97%D7%93%D7%A9%D7%95%D7%AA%20%D7%91%D7%90%D7%99%D7%A0%D7%98%D7%A8%D7%A0%D7%98/image.jpeg)

**תהליך הפרסום הפרוגרמטי**

1. הגולש/ת מגיע/ה לאתר אינטרנט שבו מוצגת מודעה.
2. ברגע שהעמוד נטען, המידע אודות הגולש (כגון תחומי עניין, מיקום גיאוגרפי, היסטוריית חיפושים ועוד) מועבר למערכת הגשת הקמפיינים.
3. המערכת מבצעת התאמה בין נתוני הגולש/ת לבין קמפיינים רלוונטיים שזמינים במערכת, ומבצע את ההימור על הקמפיין שמתאים ביותר להצגה לגולש/ת.
4. הגולש/ת נחשפ/ת למודעה המתאימה לו ביותר בזמן אמת, בהתבסס על נתוניה/ו האישיים. כך גובר הסיכוי שהמודעה תעניין את הגולש/ת ותניע אותה/ו לפעולה.

### מעיניו של העורך

**נתוני מעורבות גולשים בזמן אמת**

לוח המחוונים שמופיע בפני עורכות החדשות מציג תמונת מצב מקיפה וקלת גישה בזמן אמת של ביצועי האתר. הלוח מציג את מספר המבקרים הכולל, כמו גם את מספרם על פני זמן במטרה לאפשר זיהוי מגמות וניתוח תנועה באתר. הפילוח לפי מקורות הפניות מציג מאילו אתרים מגיעות המבקרות ובכך מאפשר לעורכת להעריך את היעילות של הקמפיינים או של ההפניות החיצוניות. בנוסף, הלוח מציג את הידיעות המובילות – כך העורכת מבינה אילו נושאים מושכים את תשומת הלב הרבה ביותר. כמו כן, מופיעים נתונים על מבקרות רדומות – גולשות שביקורן נפסק באתר, וגולשות פעילות, מתוך הניסיון להעריך ולהבין את מידת מעורבות המשתמשות ובגיבוש אסטרטגיה להחזרת גולשות רדומות ולשימור גולשות פעילות.  

![בתמונה: לוח המחוונים (דשבורד) בו עורכים ועורכות עושים שימוש.)](%D7%94%D7%97%D7%93%D7%A9%D7%95%D7%AA%20%D7%91%D7%90%D7%99%D7%A0%D7%98%D7%A8%D7%A0%D7%98/image%202.png)

**בדיקות A/B**

בדיקות A/B הן כלי חשוב בעיתונאות הדיגיטלית, במיוחד כשמדובר בניתוח ביצועים של טיזרים, כמו כותרות וכותרות משנה. מטרת הכלי היא להשוות בין גרסאות שונות של תוכן בכדי לזהות איזו גרסה משיגה את היעדים באופן מוצלח יותר, על פי מדדים כמו שיעור הקלקות (CTR), משך שהות בעמוד או שיעור המעורבות של הגולשים.

![בתמונה: מערכת הבדיקות של אתר מאקו מקבוצת קשת; באדיבות אורי רוזן.](%D7%94%D7%97%D7%93%D7%A9%D7%95%D7%AA%20%D7%91%D7%90%D7%99%D7%A0%D7%98%D7%A8%D7%A0%D7%98/image%203.png)

במקרה של כותרות וכותרות משנה, עורכת או מנהלת התוכן יוצרת שתי גרסאות שונות של טיזר לאותה ידיעה, כאשר כל גרסה שונה בפרטים מסוימים – לדוגמה, נוסח הכותרת, שימוש במילים חזקות או מבנה הידיעה בכותרת. המטרה היא לבדוק איזו כותרת או כותרת משנה גורמת ליותר גולשות ללחוץ על הידיעה ולהיכנס לקרוא את התוכן המלא.  

**תהליך בדיקות A/B**

1. יצירת שתי גרסאות שונות של הכותרת או של כותרת המשנה.
2. חלוקה אוטומטית של הגולשים לשתי קבוצות, כאשר כל קבוצה נחשפת לגרסה שונה.
3. איסוף נתונים במהלך התקופה בה מתנהלת הבדיקה, כמו שיעור הקלקות, זמן שהות בעמוד, אינטראקציה עם התוכן ועוד.
4. ניתוח תוצאות הבדיקה ובחירת הגרסה שהביאה לתוצאות הטובות ביותר.
5. השימוש ב-A/B Testing מאפשר לעורכות להבין אילו כותרות, מסרים ושיטות פנייה עובדים בצורה הטובה ביותר עם קהלי היעד ומשפר את יכולת האתר למשוך גולשות ולהגדיל את המעורבות בתוכן.  

### סוף עידן ההפניות

אתרי חדשות מסתמכים פחות ופחות על תנועת גולשים מהפניות חיצוניות, בעיקר מרשתות חברתיות ומנועי חיפוש. שינויים באלגוריתמים שבפלטפורמות כמו פייסבוק צמצמו משמעותית את החשיפה לידיעות חדשותיות בפיד, מה שהוביל לירידה חדה בתנועת הגולשים מאתר כמו אלה.

במקביל, גוגל מספקת תשובות ישירות בתוצאות החיפוש, מה שמפחית את הצורך של המשתמשים להיכנס לאתרים חיצוניים על מנת לקבל מידע. כתוצאה מכך, אתרי החדשות מחפשים אסטרטגיות חדשות למשיכת קהלים כאשר ההשקעה העיקרית היא בטיפוח תנועה ישירה. בין האמצעים הבולטים ניתן למנות השקעה באפליקציות ייעודיות, שליחת ניוזלטרים ממוקדים ופיתוח מועדוני מנויים המציעים תוכן בלעדי.

![לפי מכון רויטרס לחקר עיתונות, 74% מראשי המדיה שהשתתפו בסקר הטרנדים והטכנולוגיות השנתי מדווחים על דאגה גוברת בנוגע לדעיכה בהפניות לאתרי החדשות ממנועי חיפוש. מגמה זו, לצד ירידה של 67% בתנועת גולשים המגיעה מפייסבוק בתוך שנתיים בלבד, מצביעה על שינוי דרמטי באופן שבו צרכני חדשות מגיעים לתוכן עיתונאי.  ](%D7%94%D7%97%D7%93%D7%A9%D7%95%D7%AA%20%D7%91%D7%90%D7%99%D7%A0%D7%98%D7%A8%D7%A0%D7%98/image%204.png)

לפי מכון רויטרס לחקר עיתונות, 74% מראשי המדיה שהשתתפו בסקר הטרנדים והטכנולוגיות השנתי מדווחים על דאגה גוברת בנוגע לדעיכה בהפניות לאתרי החדשות ממנועי חיפוש. מגמה זו, לצד ירידה של 67% בתנועת גולשים המגיעה מפייסבוק בתוך שנתיים בלבד, מצביעה על שינוי דרמטי באופן שבו צרכני חדשות מגיעים לתוכן עיתונאי.  

מגמה זו משתלבת עם הדגש ההולך וגובר על מנויים ותוכן פרימיום המאפשרים לאתרי החדשות להפחית את התלות בהכנסות מפרסום.  בנוסף, אתרי החדשות מתמודדים עם תחרות גוברת מצד פלטפורמות כמו טיקטוק ויוטיוב שהפכו למקורות מידע עיקריים עבור דור צעיר המעדיף לצרוך את החדשות באמצעות ווידאו קצר ואלגוריתם מותאם אישית. השינוי מאלץ את התעשייה להסתגל ולהציע חוויות חדשות שיתאימו להרגלי הצריכה המשתנים של הקוראים.  

# סיכום

- החדשות באינטרנט התפתחו בארבעה עידנים ובהם המעבר מאופטימיות להתמודדות עם אתגרי הפלטפורמות והפופוליזם.
- קיים פרדוקס בין הפוטנציאל הטכנולוגי העצום של המדיה הדיגיטלית לבין השמרנות בפועל של רוב התכנים המקוונים.
- החדשנות בעיתונות מתבטאת בסוגים חדשים של עיתונות, מגמות וטכנולוגיות חדשות המשנות את איסוף וצריכת החדשות.
- התחקיר העיתונאי חווה לידה מחודשת במרחב הדיגיטלי דרך ארגונים בינ״ל, שיתופי פעולה חוצי גבולות ומודלים מסובסדים.
- צוואר הבקבוק הכלכלי מתבטא בהכנסות נמוכות, שליטת ענקיות הטכנולוגיה בפרסום ושימוש בחוסמי פרסומות.
- הדאטהפיקציה של צריכת החדשות הופכת את פעילות הגולשים לנתונים כמותיים המשפיעים על החלטות עריכה ותוכן.